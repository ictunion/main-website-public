---
title: Chat Control a odbory
date: 2025-09-13T00:00:00+01:00
publishDate: 2025-09-13T00:00:00+01:00
authorInfo: Autor je člen odborové organizace
type: statements
draft: false
---

Od roku 2022 leží na pomyslném stole Evropské komise nařízení Evropského parlamentu a Rady, kterým se stanoví pravidla pro prevenci a potírání sexuálního zneužívání dětí, známé také jako Chat Control. Jedná se o nařízení, které by dalo za povinnost každé komunikační aplikaci a cloudovému úložišti mít filtry kontrolující veškerý obsah ještě před jeho zašifrováním. Technicky by to byl konec šifrování a nejeden novinový článek mluví o šmírování a bije na poplach. Politici, kteří se předtím zaklínali ochranou dětí, nyní před českými parlamentními volbami otáčí a mluví o nutnosti práva na soukromí.

Debata ohledně soukromí je debatou starou, ale je potřeba, aby i odbory promluvily o tom, jak se jich toto nařízení týká. Předně, nástroje prolamující šifrování, a tedy soukromí ohrožují odboráře a odborářky. Jejich členství je v českém kontextu chráněno, aby nemohli být cíleně propouštěni. Proto existuje i ochrana veřejně vystupujících funkcionářů odborů, neboť víme, že odborová neutralita není většinovým názorem. Představa, že technologické firmy ukládají do svých databází veškerý obsah, který si mezi sebou posíláme (od pozvánek na grilovačku až po sdílení pracovních problémů) a maximálně ho označí hodnotou smazaný (všichni víme, že ho z databáze nesmažou, na to jsou ta data moc cenná), vytváří prostředí, kde není nejbezpečnější se organizovat. Jsou tak prakticky ohrožena naše základní práva.

Technologičtí giganti chtějí sbírat více dat (podobně jako mýtický Minotaurus chtěl více panen). Sami to víme, sami v těchto společnostech pracujeme. Mělo by být na nás, zda chceme participovat ve sledování celé populace, zda chceme riskovat falešná pozitiva a ničení lidských životů, zda přidáme hvězdičku za svobodu slova. Kategoricky odmítáme slovní fotbal, v němž se předkladatelé tohoto návrhu vyhýbají jeho dopadům. Ano, technicky vzato Chat Control nezruší šifrování, neboť ke skenování zpráv dojde před zašifrováním zprávy, ale je to, jako bychom měli povinnost mít vždy za zády úředníka, který by hlídal, zda nenapíšeme něco zakázaného.

ICT odbory stojí na technologiích, které umožňují soukromí. Právě díky nim se můžeme organizovat, vést kritické a citlivé rozhovory a je to právě ono bezpečí mluvit, které nám umožňuje sdílet. Od problémů po naše radosti. Nechceme je ale sdílet s filtry, které sami budeme trénovat. Nechceme si prodat pomyslné lano, na kterém nás oběsí. Dávno je možnost být politický podmíněná technologií. Proto musíme chránit technologie, chráníme tím naši politickou arénu.

ICT odbory si uvědomují, že se jedná o začátek (podnět) legislativního procesu. Uvědomujeme si, že zatím se rozhoduje iniciátor - Evropská komise, a projde-li návrh, přejde se do fáze čtení, kde se bude muset shodnout Evropský parlament a Rada EU. Pokud se do třetího čtení neshodnou, nebo návrh shodí, budou naše technologické podmínky chráněny. I přes deklarovanou pozici vlády proti návrhu není jistota, že Česká republika, její eurokomisař a její europoslanci*kyně budou opravdu bojovat proti tomuto návrhu. Máme konkrétní strach, že se nechají přesvědčit lobbistickými skupinami a sílícím tlakem policejních složek, v jejichž zájmu je nepřiměřené sbírání více a více dat. Je nutné se proto jasně postavit proti Chat Control, i jako odborové svazy, a tlačit proti Minotaurovi. Je nutné bojovat za naše právo se organizovat. 

Skrz organizaci můžeme formulovat svoje stanoviska i mimo volební urny. [Přidej se k nám]({{< relref path="register" >}}) a spolu budeme bránit svoje svobody. Protože od toho odbory jsou.
