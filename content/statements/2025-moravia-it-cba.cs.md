---
title: Odborová organizace brněnské pobočky Moravia IT uzavřela úspěšně kolektivní smlouvu
date: 2025-04-07T00:00:00+01:00
publishDate: 2025-04-06T00:00:00+01:00
authorInfo: Autoři jsou členové odborové organizace
type: statements
draft: false
---

Odborová organizace v **Moravia IT**, firmě nedávno připojené k britské **RWS Group**, oznamuje významný úspěch v kolektivním vyjednávání. Díky intenzivní práci se podařilo v únoru 2025 uzavřít kolektivní smlouvu, která přináší řadu podstatných benefitů pro zaměstnance. Jde také o první kolektivní smlouvu uzavřenou na pracovištích sdružených pod Odborovou organizací pracujících v ICT.

> *„Pozitivně mě překvapilo, že po tak krátké době máme uzavřenou kolektivní smlouvu. Nečekala jsem, že to bude tak rychlé.“* říká Veronika, členka odborové organizace

## Výhody kolektivní smlouvy

Uzavřená kolektivní smlouva má zásadní význam pro všechny zaměstnance a zaměstnankyně **Moravia IT**:
- Zajišťuje stabilnější a spravedlivější pracovní prostředí
- Chrání práva zaměstnanců
- Stanovuje jasná pravidla vzájemné spolupráce vedení a zaměstnanců
- Přináší další dodatečné benefity nad rámec zákonných povinností
- Vytváří mechanismus pro pravidelný dialog mezi vedením a zaměstnanci

> *„Myslím, že když do odborů vstoupí další lidé, budeme schopní vyjednat ještě více benefitů a lepší pracovní a finanční podmínky. Určitě teď chci o tom s kolegy mluvit.“* doplňuje Veronika.

## Cesta k úspěchu

Odborová organizace byla založena v **říjnu 2023** a od svého vzniku systematicky pracovala na zlepšení pracovních podmínek zaměstnanců **Moravia IT**. Vyjednávací tým věnoval značné úsilí přípravě a realizaci kolektivní smlouvy, která nyní přináší hmatatelné výhody všem zaměstnancům.

> *„Jsme hrdí na to, co se nám podařilo vyjednat. Naším cílem je dlouhodobě zlepšovat pracovní podmínky a přispívat k pozitivnímu firemnímu prostředí.“* řekl Luboš Andrlík, předseda odborové organizace

Český **ICT trh** prochází zajímavou změnou. Odborová organizace pracujících v ICT s podporou **UNI Global** pomáhají už na **šesti pracovištích** zaměstnancům aktivně řešit své pracovní podmínky, vyjednávat kolektivní smlouvy a připojit se k dalším fungujícím odborům pod hlavičkou **Odborového svazu pracovníků peněžnictví a pojišťovnictví**.

Příklad **Moravia IT** ukazuje, jak rychle se mohou zaměstnanci domluvit a najít společnou řeč. Ukázali, že když se zorganizují, dokážou s vedením vyjednat podmínky, které jsou výhodné pro obě strany.

{{< contacts >}}
