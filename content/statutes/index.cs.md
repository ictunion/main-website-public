---
title: Stanovy
subtitle: Odborová organizace pracujících v ICT
url: stanovy
download: ictunion-stanovy.pdf
lang: cs
description: |
    Odborové organizace pracujících v ICT
subDescription: |
    Stanovy odborové organizace pracujících v ICT podléhají stanovám Odborového svazu pracovníků peněžnictví a pojišťovnictví, které si můžeš přečíst na [https://www.osppp.cz/o-nas/dokumenty](https://www.osppp.cz/o-nas/dokumenty)
---
#### I. ÚVODNÍ USTANOVENÍ

1. Odborová organizace pracujících v ICT (dále jen „Organizace“) je odborovou organizací sdružující na základě dobrovolnosti a společných zájmů členy a členky různých profesí, kteří působí u zaměstnavatelů v sektoru IT a telekomunikací. Vzhledem k tomu, že sdružujeme pracující hovořící různými jazyky, budeme dbát o to, aby naše organizace vytvářela prostředí, které je přívětivé pro členstvo z různých zemí.
1. Sídlem Organizace je Roháčova 145/14, Praha, 130 00.

#### II. POSLÁNÍ A ZÁSADY ORGANIZACE

1. Posláním Organizace je:
    1) Prosazovat a obhajovat profesní, pracovní, ekonomické a sociální zájmy svých členů/ek prostřednictvím kolektivního vyjednávání a dalšího jednání a působení na zaměstnavatele, orgány státní správy a samosprávy a další relevantní subjekty.
    1) Usilovat o dosažení a zajištění důstojných pracovních podmínek, spravedlivého ohodnocení a odpovídající společenské prestiže svých členů/ek.
    1) Vykonávat u zaměstnavatele kontrolu nad stavem bezpečnosti a ochrany zdraví při práci.
1. Organizace je budována a působí na základě zásad:
    1) demokracie,
    1) svobody sdružování,
    1) ekonomické i právní nezávislosti na zaměstnavatelích a politických stranách,
    1) vzájemnosti a solidarity.
1. Organizace má právní osobnost a je oprávněna jednat vlastním jménem.
1. Při splnění podmínek stanovených v § 286 odst. 3 zákona č. 262/2006 Sb., zákoník práce, ve znění pozdějších předpisů (dále jen „zákoník práce“), působí Organizace u každého zaměstnavatele, vůči němuž jsou tyto podmínky splněny, a má právo na základě splnění oznamovací povinnosti uvedené v § 286 odst. 4 zákoníku práce se zaměstnavatelem jednat, kolektivně vyjednávat a uzavírat kolektivní smlouvy.
1. Organizace usiluje o to, aby rostl počet pracujících, kteří se (sebe)organizují na pracovišti v sektoru ICT. Díky růstu členské základny bude Organizace lépe schopna dosahovat vlastních cílů, tedy především zlepšování mzdových a pracovních podmínek.

#### III. ORGANIZAČNÍ USPOŘÁDÁNÍ

1. Orgány organizace jsou:
    1) Členská schůze
    1) Výbor Organizace
    1) Předseda/kyně Výboru
    1) Místopředseda/kyně/ové Výboru
    1) Revizor/ka

#### IV. ČLENSKÁ SCHŮZE

1. Nejvyšším orgánem Organizace je Členská schůze.
1. Členskou schůzi Organizace svolává Předseda/kyně Výboru podle potřeb, nebo na žádost alespoň jedné třetiny členstva Organizace. Koná se minimálně jednou ročně.
1. Členská schůze rozhoduje o všech záležitostech souvisejících s činností Organizace, a to zejména:
    1) stanoví program činnosti Organizace,
    1) schvaluje Stanovy Organizace, případně jejich změny,
    1) rozhoduje o způsobu volby a o počtu členů/ek Výboru Organizace,
    1) přijímá a hodnotí zprávy Výboru Organizace a kontroluje jeho činnost,
    1) projednává návrh kolektivní smlouvy a vnitřních předpisů, o kterých jedná Výbor Organizace se zaměstnavatelem,
    1) rozhoduje o způsobech spolupráce s ostatními odborovými organizacemi působícími u zaměstnavatele,
    1) schvaluje zprávu o hospodaření Organizace, kontroluje použití finančních prostředků, které tvoří zejména podíl členských příspěvků, výnosy z vlastní činnosti, FKSP a příp. z dalších mimořádných fondů dotací a darů,
    1) volí Předsedu/kyni, Místopředsedy/kyně a další členy/ky výboru Organizace
    1) volí Revizora/ku.

#### V. VÝBOR ORGANIZACE A PŘEDSEDA/KYNĚ VÝBORU

1. Pro zabezpečení úkolů Organizace volí Členská schůze Výbor Organizace.
1. Výbor Organizace je statutárním orgánem Organizace. Za Výbor organizace je oprávněn právně jednat Předseda/kyně Výboru nebo každý z Místopředsedů/kyní Výboru. Předseda/kyně a místopředsedové/kyně Organizace jsou oprávněni jednat a podepisovat za Organizaci ve všech věcech dle pravomocí schválených Výborem.
1. Členem/kou Výboru Organizace může být jen člen/ka Organizace. Samotné schůzky Výboru Organizace jsou členstvu přístupné a členi/ky mají právo navrhnout bod na jednání; Výbor Organizace má právo uzavřít část nebo celou schůzku pouze pro své členy/ky.
1. Všichni členové/ky Výboru Organizace jsou členy/kami orgánu odborové organizace působící u zaměstnavatele ve smyslu § 61 odst. 2 zákoníku práce.
1. Funkční období členů/ek Výboru Organizace je tříleté. Minimální počet členů/ek Výboru Organizace je tři.  Členská schůze rozhoduje o počtu členů/ek Výboru Organizace a o počtu místopředsedů/kyň Výboru. Počet členů/ek Výboru Organizace je vždy lichý. Je-li počet členů/ek Výboru Organizace mimořádně sudý (například v důsledku rezignace některého z členů/ek) a při hlasování došlo k nerozhodnému výsledku, má Předseda/kyně Výboru dva hlasy.
1. Členská schůze může člena/ku Výboru Organizace odvolat. V takovém případě Členská schůze bezodkladně, nejpozději do 30 dnů, zvolí nového člena/ku Výboru Organizace.
1. Výbor Organizace může v závislosti na velikosti a potřebách volit i další své funkcionáře/ky.
1. Předseda/kyně Výboru je oprávněn/a za Organizaci právně jednat ve všech záležitostech, včetně kolektivního vyjednávání se zaměstnavatelem, a to zpravidla v součinnosti s dalšími členy/kami Výboru Organizace.
1. Ve své činnosti je Předseda/kyně Výboru vázán/a usneseními Členské schůze, popřípadě Výboru Organizace.
1. Výbor Organizace:
    1) zajišťuje úkoly, jimiž byl pověřen Členskou schůzí,
    1) vykonává oprávnění, která podle pracovněprávních a dalších předpisů přísluší odborovým organizacím,
    1) hospodaří s finančními prostředky Organizace,
    1) rozhoduje o použití prostředků všech fondů, kterými Organizace disponuje,
    1) pravidelně informuje Členskou schůzi o výsledku hospodaření Organizace,
    1) v souladu se zákonem č. 2/1991 Sb. o kolektivním vyjednávání, ve znění pozdějších předpisů, kolektivně vyjednává a uzavírá kolektivní smlouvu.

#### VI. REVIZOR/KA

1. Revizor/ka kontroluje hospodaření Organizace podle zásad a pravidel schválených Členskou schůzí a nejméně jednou ročně informuje Členskou schůzi o výsledcích provedené kontroly.
1. Výbor Organizace je povinen poskytnout Revizorovi/ce za účelem provedení kontroly potřebné podklady.

#### VII. ČLENSTVÍ V ORGANIZACI

1. Členem/kou Organizace se může stát jen fyzická osoba uvedená v bodu I. 1. těchto Stanov.
1. Členství v Organizaci je dobrovolné.
1. Fyzická osoba se stává členem/kou Organizace na základě písemné přihlášky, pokud Výbor Organizace rozhodne o přijetí této osoby za člena/ku.
1. Členství vzniká dnem rozhodnutí o přijetí fyzické osoby za člena/ku, případně jiným dnem uvedeným v rozhodnutí. O tomto rozhodnutí Výbor Organizace nově přijatého člena/ky bez zbytečného odkladu uvědomí.
1. Členství v Organizaci zaniká:
    1) na základě písemné žádosti člena/ky o ukončení členství,
    1) na základě rozhodnutí Výboru Organizace o vyloučení člena/ky z důvodu hrubého porušení povinností nebo těchto Stanov,
    1) smrtí člena/ky.
1. Za hrubé porušení povinností se považuje zejména případ, kdy člen/ka řádně a včas neuhradil/a členský příspěvek, ačkoli byl/a k uhrazení dlužného příspěvku písemně vyzván/a Výborem Organizace.
1. V případě žádosti o opakované členství, je žadatel/ka povinen v přihlášce uvést důvody, pro které znovu žádá o členství v Organizaci. O takovém členství rozhoduje Výbor Organizace.

#### VIII. PRÁVA A POVINNOSTI ČLENŮ

1. Každý/a člen/ka Organizace má zejména právo:
    1) na obhajobu a ochranu svých pracovních a profesních zájmů prostřednictvím orgánů Organizace,
    1) na bezplatnou právní poradu na území ČR v rozsahu daném možnostmi Organizace,
    1) na ochranu proti diskriminaci prostřednictvím orgánů Organizace,
    1) na účast při tvorbě programu Organizace,
    1) volit a být volen/a do orgánů Organizace,
    1) účastnit se schůzí orgánů, které jednají, nebo rozhodují o jeho osobě,
    1) na hmotnou pomoc v případě dlouhodobé nemoci,
    1) na podporu při nezaviněné finanční tísni, a to podle finančních možností Organizace.
1. Každý/á člen/ka je povinen:
    1) řádně a včas platit členské příspěvky ve výši 1 procenta z čisté mzdy,
    1) dodržovat tyto Stanovy a usnesení orgánů Organizace,
    1) dbát na svou profesionální úroveň,
    1) nepoškozovat dobré jméno Organizace,
1. Povinnost platit členské příspěvky se neuplatňuje v době, kdy člen/ka přerušil/a výkon výdělečné činnosti z vážného důvodu, jako například:
    1) péče o osobu blízkou,
    1) čerpání mateřské nebo rodičovské dovolené,
    1) delší dobu trvající dočasná pracovní neschopnost,
    1) insolvence (osobní bankrot).

#### IX. ZÁVĚREČNÉ USTANOVENÍ

Stanovy v tomto znění byly schváleny Členskou schůzí dne 1. 10. 2022 s účinností od jejich schválení. Toto nové znění stanov je doručeno rejstříkovému soudu.
